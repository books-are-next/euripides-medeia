---
contentType: prose
---

### Epeisodion VI. 

**Medeia.:** Mé družky! dlouho čekám juž tu dychtivě 

> na zprávu, co tam (ukáže k městu) osud ještě ustrojí. 
> 
> A právě vidím tuto z sluhův jednoho 
> 
> Iasonových přicházet, a zrychlený 
> 
> dech dosvědčuje, novinu že nese zlou. 

(Přikvapí Posel.)

**Posel.:** Ó drzá pachatelko činu hrozného, 

> pryč, Medeio! pryč! Neodmítni ničeho, 
> 
> ať loď to rychloletá nebo lehký vůz.

**Medeia.:** Co stalo se, že rychle tak mám uprchnout?

**Posel.:** Teď právě zahynula dcera královská 

> i Kreon, otec, od jedu a kouzel tvých.

**Medeia.:** To výborná je zpráva! mezi přátele 

> a dobrodince budeš moje náležeť.

**Posel.:** Co díš? Máš rozum? netřeštíš, ó ženštino? 

> jež slyšíc, že krb královský je zohaven, 
> 
> se raduješ a nejsi z toho zděšena!

**Medeia.:** I já mám, co bych v odvět řekla na slova 

> tvá náhlá; avšak nehorli, ó příteli! 
> 
> a pověz, kterak zhynuli; neb dvakrát víc 
> 
> bys potěšil mne, přebídně-li zemřeli.

**Posel.:** Když přišla s otcem dvojice tvých potomkův 

> a do domu se odebrali nevěsty, 
> 
> my sluhové, jež utrpení rmoutilo 
> 
> tvé, zplesali; hned v domě mnoho mluveno, 
> 
> žeť uklizen jest bývalý tvůj s chotěm svár. 
> 
> Tu jeden ruku, druhý hlavu celuje
> 
> jim rusou; já pak ze samé jsem radosti 
> 
> sám sledoval až do komnat je paniných. 
> 
> Tam paní, jíž teď, místo tobě, sloužíme, 
> 
> než pohleděla na dvojspřež tvých pacholat, 
> 
> dřív na Iasonu zrakem tkvěla blaženým. 
> 
> Však potom šatem zastřela si obličej 
> 
> a bílá svoje líce odvrátila zpět, 
> 
> tvých dětí blízkosti se štítíc; manžel tvůj 
> 
> pak vznícený hněv mladé dusil nevěsty, 
> 
> řka toto: „Nebuď ku přátelům nevlídná, 
> 
> a hněvati se přestaň a k nám obrať tvář, 
> 
> ty pokládajíc za přátele, jež tvůj choť; 
> 
> a přijmouc dary přimlouvej se u otce,
> 
> by odvolal mně k vůli klatbu chlapců těch.“ 
> 
> Ta jak šperk uviděla, nezdržela se, 
> 
> a k tomu všemu svolila; a z komnaty 
> 
> choť s dětmi ještě daleko se nevzdálil, 
> 
> hned pestrý vzavši oděv na se oblékla,
> 
> a zlatý vínek na kadeře vloživši
> 
> si v skvělém upravuje vlasy zrcadle, 
> 
> na svůj se obraz usmívajíc bezduchý. 
> 
> A potom ze sedadla vstávši prochází 
> 
> se v síních, hrdě bílou nožkou stoupajíc,
> 
> těm darům nad míru se těšíc; často též 
> 
> a dlouho, vypiavši se, k patě shlížela. 
> 
> Než záhy hrozné bylo vidět divadlo: 
> 
> neb nazpět, barvu změnivši, se potácí, 
> 
> a třesouc na všechněch se údech ve křeslo
> 
> své sklesla; na zem ještě div že nepadla. 
> 
> A starší jakás služebnice, myslíc snad, 
> 
> že Pan neb z bohův některý ji omámil, 
> 
> – neb v první chvíli neviděla pěnu z úst 
> 
> jí vycházeti, oči obrácené v sloup
> 
> a zsinalou tvář – hlasitě tu zavýskla; 
> 
> pak náhle místo nábožného výskotu 
> 
> se jala jekem úpěť strašným. Služka hned 
> 
> v byt otcův spěla, druhá k novomanželu, 
> 
> by zvěstovala příhodu nevěsty zlou;
> 
> dům celý od mnohého duněl běhání.
> 
> A juž by svižný chodec kvapným kročejem 
> 
> moh‘ uběhnouti cestu honu jednoho, 
> 
> než, oči majíc zamhouřeny, bez řeči 
> 
> tu ležíc – hrozně zastenavši procitla;
> 
> vždyť dvojím šikem vyřítil se na ni bol. 
> 
> Neb stočený kol hlavy zlatý pletenec 
> 
> žár divný sálal ohně všežíravého, 
> 
> a tenký, jemný oděv, dar to dětí tvých, 
> 
> jí bílé tělo rozežíral, nebohé!
> 
> I prchá, z křesla vstavši, celá v plamenu, 
> 
> a semo tamo‘ hlavou, vlasy potřásá,
> 
> chtíc s hlavy svrhnouť věnec; ale sponami
> 
> je zlato pevně sroubeno, a ohně žár,
> 
> kdy kšticí pozatřásla, dvojí silou plál.
> 
> I padla na zem, přemožena útrapou, 
> 
> a nikdo kromě otce by jí nepoznal;
> 
> neb ani oči nebylo lze rozeznať,
> 
> ni sličné její tváře; s hlavy temene
> 
> pak řinula se ohněm pomíšená krev,
> 
> a kusy masa, jako slzy smrkové 
> 
> s ní kanuly, jež tajný jedu serval hlod. 
> 
> Přehrozný pohled! Mrtvé každý dotknouti 
> 
> se bál; neb její osud byl nám výstrahou. 
> 
> Tu otec, o pohromě, chuďas! nevěda,
> 
> a nenadále přišed, na mrtvolu skles‘, 
> 
> a hned ji, zabědovav, k prsům přivinul
> 
> i líbal, mluvě takto: „Dítě nešťastné!
> 
> Kdo z bohův smrt tak ohavnou ti připravil?
> 
> Kdo kmeta, kořist hrobu, vrhá v sirobu,
> 
> vzav tebe mně? Kéž zemru s tebou zároveň!“
> 
> A když pak přestal vzlykati a naříkať,
> 
> chtě staré tělo vzpřímiť, hebkým oděvem,
> 
> tak jako břečťan ratolestmi vavřínu,
> 
> byl zadržán, i nastal zápas strašlivý:
> 
> kmet koleno chtěl pozvednouti, ona zas 
> 
> mu lnula k tělu pevně, a kdy vzepřel se,
> 
> kus po kuse mu maso rvala od kostí.
> 
> Pak po nějaké chvíli ustal ubožák
> 
> a duši, trýzni neodolav, vypustil.
> 
> I leží starý otec s dcerou, mrtvoly 
> 
> dvě při sobě, že hořem bys se rozplakal. 
> 
> A já ni slovem nechci tobě poradiť; 
> 
> hleď sama nalézť přede trestem útulek.
> 
> Však lidské věci dávno za pouhý mám stín, 
> 
> a vysloviti neváhám, že smrtelník,
> 
> jenž mudrcem a hloubatelem býti mní,
> 
> spíš než kdo koli bloudem má býť nazýván.
> 
> Neb žádný člověk není blažen v světě tom.
> 
> Když někdo hojně statkův nabyl, šťastnějším 
> 
> než jiný může býti, blažen nikoliv. 

(Odejde.)

**Chor.:** Dne tohoto, jak podobá se, pomsty bůh 

> zla mnoho právem snuje Iasonovi. 
> 
> Ó nebohá, jak želíme tvé sudby zlé, 
> 
> ó Kreontova dcero, ježto v Hadův byt 
> 
> jsi pro sňatek ten Iasonův odešla.

**Medeia.:** Mé družky! rozhodnuto, že co nejrychlej‘, 

> až usmrtím své děti, zem tu opustím, 
> 
> a váhati že nebudu, by vinou mou 
> 
> smrt nestihla je z jiných rukou, krutějších.
> 
> Smrť určena jim neodvratným osudem: 
> 
> tož sama já, jich rodička, je usmrtím. 
> 
> Nuž tedy zbroj se, srdce! Proč se rozmýšlím, 
> 
> ten hrozný, avšak nutný vykonati čin? 
> 
> Ó ty má ruko nešťastná, chop meče se!
> 
> vstup do trudného zápasiště života, 
> 
> a nebuď chabá, aniž dětí spomínej, 
> 
> že jsou tvůj poklad nejdražší, žes matka jich; 
> 
> den tento jenom krátký na ně zapomeň, 
> 
> potom plakej; neb i když je zabiješ,
> 
> přec byly drahé, já však – žena nešťastná!

(Odkvapí s dětmi.)
