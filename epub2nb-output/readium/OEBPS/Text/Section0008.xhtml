<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: -30px; margin: 0px 0px 0px 30px;text-align: justify;}
  p.sgc-2 {font-style: italic; text-indent: 0px; margin: 00px 0px 0px 0px}

  h2.sgc-1 {text-align: center;}

  blockquote.sgc-3 {margin: 0 0 0 40px; border: none; padding: 0px;}
  /*]]>*/
  </style>
</head>

<body>
  <h3 id="heading_id_2">Epeisodion I.</h3>

  <p><b>Medeia (vystoupí z domu).:</b> Ó Korinťanky milé! z domu&nbsp;</p>

  <blockquote class="sgc-3">
    <p>vyšla jsem, bych ušla hany. Nevšímavých mnoho jsem já lidí sama viděla a o jiných&nbsp;</p>

    <p>jen slyšela: ti z hrdosti že nechtěli&nbsp;</p>

    <p>hnout nohou, zlou si pověst získali i smích.&nbsp;</p>

    <p>Neb není spraveďnosti v očích člověka,&nbsp;</p>

    <p>jenž dřív než nitro kohos zevrub vyskoumal,&nbsp;</p>

    <p>jej tupí spatře, aniž křivdu utrpěl.&nbsp;</p>

    <p>Máť cizinec se obci zcela podvolit;&nbsp;</p>

    <p>však občan též je hany hoden, svévolně&nbsp;</p>

    <p>jenž druhům protiví se myslí surovou.&nbsp;</p>

    <p>Ta událost mé srdce nepředvídaná&nbsp;</p>

    <p>div nezdrtila. Veta po všem; života&nbsp;</p>

    <p>juž půvabu se vzdávám, toužíc zemříti.&nbsp;</p>

    <p>Neb ten, jenž vším byl pro mne – ach! to dobře</p>

    <p>vím – můj manžel, z lidí nejhorším se objevil.</p>

    <p>Ze všechněch tvorů dýšících a rozumných&nbsp;</p>

    <p>jsme my, my ženy, nejbídnější na světě.</p>

    <p>My nejprv za hromadu peněz musíme</p>

    <p>si koupit chotě, a ten pánem našeho</p>

    <p>se stane těla: horšího co můž se stát?</p>

    <p>Tu nejvíc na tom záleží, zda špatný jest&nbsp;</p>

    <p>či řádný. Neboť dát se rozvest – potupno,</p>

    <p>a nabídnutí zamítnouti – nemožno.</p>

    <p>Pak uvedena v nové zákony a mrav,</p>

    <p>být musí, jsouc v tom nezkušena, věštkyní,</p>

    <p>as jakých člověk vlastností jest její choť.&nbsp;</p>

    <p>A jest-li že se šťastně nám to vydaří</p>

    <p>a máme chotě, s nímžto snesitelné jho,</p>

    <p>toť život pěkný; ne-li, nezbývá než smrt.</p>

    <p>Muž, kdykoli má doma jakous mrzutost,</p>

    <p>pryč odejda se pozbavuje žalosti&nbsp;</p>

    <p>buď u druha neb společníků veselých;</p>

    <p>však nám vždy k jedné duši zírat souzeno.</p>

    <p>I říkají, že klidně, bez nebezpečí&nbsp;</p>

    <p>my doma žijem, kdežto muž jde do boje:</p>

    <p>ti bláhoví! jáť v bitvy vřavu raději&nbsp;</p>

    <p>chci třikrát přijít, nežli jednou porodit.&nbsp;</p>

    <p>Však osud tvůj jest jiný zajisté než můj.&nbsp;</p>

    <p>Zde vlast je tvoje rodná i dům otcovský,&nbsp;</p>

    <p>máš vše, co blaží život, máš i přátele;</p>

    <p>mně opuštěné, bez vlasti, se příkoří&nbsp;</p>

    <p>tu děje od manžela, jenžto z ciziny&nbsp;</p>

    <p>mne unes; nemám matky, bratra, přítele&nbsp;</p>

    <p>ni jednoho, bych z toho víru vyvázla.&nbsp;</p>

    <p>Jen jednoho si tedy, drahá, vyžádám:</p>

    <p>bys, nastrojím-li ouklad, léčku nějakou,</p>

    <p>by choť můj za zlé skutky své vzal náhradu,&nbsp;</p>

    <p>i ten, jenž dal mu dcera svou, i nevěsta,&nbsp;</p>

    <p>bys mlčela; neb žena ve všem bázlivá&nbsp;</p>

    <p>a beze síly, trne, jak jen spatří meč:</p>

    <p>když však se lože zneuctí jí manželské,&nbsp;</p>

    <p>pak není jiná mysl krvolačnější.</p>
  </blockquote>

  <p><b>Chor.:</b> To učiním; neb spravedlivou vykonáš&nbsp;</p>

  <blockquote class="sgc-3">
    <p>ty pomstu. Nedivím se, že tak naříkáš.&nbsp;</p>

    <p>Než viz! tu právě Kreon, této země pán,&nbsp;</p>

    <p>se blíží, zvěstovatel nových obmyslů.</p>
  </blockquote>

  <p class="sgc-2">(Vystoupí Kreon s družinou)</p>

  <p><b>Kreon.:</b> Slyš, chmurnohledá, jež se vzpíráš manželu!&nbsp;</p>

  <blockquote class="sgc-3">
    <p>Já tobě kážu, Medeio, bys tuto zem&nbsp;</p>

    <p>jak psanec opustila s dětma oběma&nbsp;</p>

    <p>a neváhala; neb se o to postarám&nbsp;</p>

    <p>já sám a neodejdu odtud domů dřív,&nbsp;</p>

    <p>než za hranice země své tě vypravím.</p>
  </blockquote>

  <p><b>Medeia.:</b> Ó běda! po mně, přenešťastné, veta jest.&nbsp;</p>

  <blockquote class="sgc-3">
    <p>Neb nepřátelé všechna lana napjali,&nbsp;</p>

    <p>a není možná vyváznouti z tísně té.</p>

    <p>Než ač se křivda děje mně, chci ptát se přec, &nbsp;</p>

    <p>proč ze země, o Kreonte, mne vyháníš?</p>
  </blockquote>

  <p><b>Kreon.:</b> &nbsp;áť bojím se – nic netřeba tu okolků –&nbsp;</p>

  <blockquote class="sgc-3">
    <p>že dceři hoře chystáš nezhojitelné.&nbsp;</p>

    <p>Mé obavě ne jedna nasvědčuje věc.</p>

    <p>Tys chytrá od přírody, znalá oukladů,&nbsp;</p>

    <p>a trápí tě, že manžela jsi zbavena.</p>

    <p>Též vyhrožuješ, jak mne jistá došla zvěst,</p>

    <p>že ucítí i tchán i ženich s nevěstou</p>

    <p>tvou ruku; té se stříci musím, dokud čas.</p>

    <p>I lépe nyní na se uvalit tvůj hněv,</p>

    <p>než obměkčit se dáti a pak naříkat.</p>
  </blockquote>

  <p><b>Medeia.:</b> Ach! ach!</p>

  <blockquote class="sgc-3">
    <p>Ne poprvé teď, nýbrž často, Kreonte,</p>

    <p>mně uškodila pověst má a velký žal</p>

    <p>mi způsobila. Rozumný muž dítky své</p>

    <p>dát nikdy nemá příliš cvičit v moudrosti.&nbsp;</p>

    <p>Neb nejen, že se nečinnost jim vytýká,</p>

    <p>i občanův je stihá závist neblahá.</p>

    <p>Neb hlupcům-li věc řekneš novou, rozumnou,</p>

    <p>ne moudrým, nýbrž daremným se budeš zdát.</p>

    <p>A vynikneš-li nad ty, kteří zvláštního&nbsp;</p>

    <p>mní něco vědět, budeš všechněm odporným.</p>

    <p>Já sama s týmže potkala se osudem;</p>

    <p>neb moudrá jsouc jsem v nenávisti u jedněch,</p>

    <p>těm krotké zdám se mysli být, těm naopak,</p>

    <p>a příkrá těm; a nejsem moudrá přespříliš.&nbsp;</p>

    <p>Ty pak se bojíš, že ti něčím ublížím?</p>

    <p>Já nejsem s to – ó nestrachuj se, Kreonte! –</p>

    <p>bych proti samovládcům prohřešila se.</p>

    <p>Neb čím jsi ty mi ukřivdil? Tys dceru svou</p>

    <p>vdal za toho, jenž líbil se ti. Manžela</p>

    <p>však nenávidím; ty jsi jednal rozumně.</p>

    <p>A proto přeju tobě, bys se dobře měl.</p>

    <p>Jen žeňte se a buďte šťastni, v zemi té</p>

    <p>však nechte mne; neb ač se křivda stala mně,&nbsp;</p>

    <p>chci mlčet, poddávajíc vám se, mocnějším.</p>
  </blockquote>

  <p><b>Kreon.:</b> Tvá lahodí řeč sluchu; mne však jímá strach,&nbsp;</p>

  <blockquote class="sgc-3">
    <p>že v duchu něco zlého kuješ proti mně;&nbsp;</p>

    <p>i méně tobě důvěřuju, než-li dřív.&nbsp;</p>

    <p>Neb ženy prchlé nebo muže zlostného&nbsp;</p>

    <p>snáz než-li tichošlápka možno stříci se.</p>

    <p>Nuž kliď se rychle odtud! nemluv na plano!&nbsp;</p>

    <p>Neb pevnýť úmysl můj; není v moci tvé,&nbsp;</p>

    <p>bys zůstala zde, jsouc mně nejvýš protivná.</p>
  </blockquote>

  <p><b>Medeia.:</b> Tvých při kolenou, skrze dceru snoubenou –&nbsp;</p>

  <p><b>Kreon.:</b> To plýtváš slovy! Nepřemluvíš nikdy mne.</p>

  <p><b>Medeia.:</b> Což chceš mne vyhnat? nechceš nic mých proseb&nbsp;</p>

  <blockquote class="sgc-3">
    <p>dbát?&nbsp;</p>
  </blockquote>

  <p><b>Kreon.:</b> Vždyť nemiluju tebe více než rod svůj.</p>

  <p><b>Medeia.:</b> Ó vlasti! jak teď vroucně na tě spomínám!&nbsp;</p>

  <p><b>Kreon.:</b> Mně v skutku kromě dětí vlast je nejdražší.</p>

  <p><b>Medeia.:</b> Ó žel! jak láska zhoubná lidem smrtelným!</p>

  <p><b>Kreon.:</b> Dle toho, jak je komu, trvám, souzeno.</p>

  <p><b>Medeia.:</b> Ó Zeve! Vzpomeň na původce strastí mých!</p>

  <p><b>Kreon.:</b> Pryč, šílená! a toho zbav mě soužení.</p>

  <p><b>Medeia.:</b> Já soužení mám, aniž toužím po novém.</p>

  <p><b>Kreon.:</b> Hned sluhy svými odtud odvesti tě dám.</p>

  <p><b>Medeia.:</b> Jen to ne! Snažně prosím tě, ó Kreonte –,&nbsp;</p>

  <p><b>Kreon.:</b> Ty pokoje, ó ženo, nedáš, jak se zdá.</p>

  <p><b>Medeia.:</b> Já odejdu; ne za to jsem tě prosila.</p>

  <p><b>Kreon.:</b> Co dotíráš tak, aniž země opouštíš?</p>

  <p><b>Medeia.:</b> Jen jeden den mi dovol ještě zůstati,&nbsp;</p>

  <blockquote class="sgc-3">
    <p>a vypátrati způsob, kterak na cestu&nbsp;</p>

    <p>se dát, a dětem útulek, když otec sám&nbsp;</p>

    <p>nic nedbá, aby synům svým jej opatřil.&nbsp;</p>

    <p>Ó smiluj se! i ty jsi otec rodiny,&nbsp;</p>

    <p>i slušno, abys k dítkám mým byl laskavým.&nbsp;</p>

    <p>Ne o sebe, až na útěk se dám, mám strach,&nbsp;</p>

    <p>než jich mi líto, postižených neštěstím.</p>
  </blockquote>

  <p><b>Kreon.:</b> Má mysl není pánovitá; přemnohou</p>

  <blockquote class="sgc-3">
    <p>jsem škodu pro svou shovívavost utrpěl.&nbsp;</p>

    <p>I nyní vím, že pochybím, ó ženštino,</p>

    <p>a přece staň se tobě po vůli; však věz:</p>

    <p>Dne nového-li tebe boží pochodeň</p>

    <p>i děti spatří uvnitř hranic země té,</p>

    <p>zemřeš! Ta slova neklamná jsem pověděl.</p>

    <p>[Však nyní jeden, třeba-li, tu zůstaň den;</p>

    <p>neb nebojím se, že co spácháš hrozného.]</p>
  </blockquote>

  <p class="sgc-2">(Odejde.)</p>

  <p><b>Chor.:</b> Ženo nešťastná!</p>

  <blockquote class="sgc-3">
    <p>ó žel! běda tvých strastí velikých!&nbsp;</p>

    <p>kam se obrátíš? kde že přítele máš?&nbsp;</p>

    <p>zda která tebe zem, zda cizí tebe dům&nbsp;</p>

    <p>přijme ochranný?&nbsp;</p>

    <p>ó, jak tě u vír pohrom bezedný, Medeio, uvrh‘ nějaký bůh!</p>
  </blockquote>

  <p><b>Medeia.:</b> Strast se všech stran mne tísní, kdož to popřít&nbsp;</p>

  <blockquote class="sgc-3">
    <p>můž? Však že by byl juž všemu konec, nemnětež.</p>

    <p>Teď tuhá šrůtka čeká novomanželů,</p>

    <p>a nemalá těch svízel, kdo je snoubili.</p>

    <p>Či myslíš, že bych lichotila Kreontu,</p>

    <p>bych nehledala zisku? zrady nekula?&nbsp;</p>

    <p>I úst bych byla šetřila i rukou svých.</p>

    <p>Tak daleko však dospěl jeho nerozum,</p>

    <p>že, ačkoli moh‘ zvrátit moje záměry</p>

    <p>a ze země mne vyhnat, tento ponechal</p>

    <p>mně den, v němž ze svých nepřátel tři zahubím,&nbsp;</p>

    <p>i s dcerou otce, manžela pak zavraždíc.</p>

    <p>I mnohé majíc pro ně smrti způsoby,</p>

    <p>jsem na rozpacích, kterého se chopiti,</p>

    <p>ó družky! zdaž mám podpálit dům nevěstin?&nbsp;</p>

    <p>či nabroušený v ňadra vraziti mám meč,&nbsp;</p>

    <p>v dům tiše vejdouc, kde se lože prostírá?&nbsp;</p>

    <p>Však jednoho se lekám: lapí-li mne pak,&nbsp;</p>

    <p>až překročím práh domu s chytrou nástrahou,&nbsp;</p>

    <p>svou smrtí budu nepřátelům na posměch.&nbsp;</p>

    <p>Jeť nejlíp přímou cestou jít, jíž nejvíce&nbsp;</p>

    <p>jsem znalá: jedem se světa je sprovodím.&nbsp;</p>

    <p>Budiž!</p>

    <p>A což až zemrou? Které město přijme mne?</p>

    <p>Kdo útočiště, bezpečného obydlí</p>

    <p>mně dopřeje a spasí život cizinky?</p>

    <p>Ach nikdo! Počkám tedy ještě krátký čas,</p>

    <p>a zjeví-li se kdesi tvrz mi ochranná,</p>

    <p>hned vraždu lstivě vykonám a v tichosti;</p>

    <p>však mne-li bez pomoci osud vyhání,</p>

    <p>byť život mne to stálo, meče chopím se</p>

    <p>a zavraždím je s odvážností zuřivou.</p>

    <p>Neb při Hekatě, mocné paní, kterou ctím</p>

    <p>co nejvíce, vždy věrné spomocnici mé,</p>

    <p>jež v koutech krbu mého sídlí: nikdo z nich</p>

    <p>se nesmí, že mé ranil srdce, radovat.</p>

    <p>Já trpký jim a děsný sňatek vystrojím,</p>

    <p>i ztrpčím příbuzenství jim a útěk svůj.</p>

    <p>Nuž chutě k dílu! nešetři svých umění,</p>

    <p>ó Medeio! a chytře léčky vymýšlej.</p>

    <p>Měj k hroznému se dílu! Teď jen srdnatost!</p>

    <p>Což nevidíš, jak trpíš? Nesmíš utržit</p>

    <p>si Sisyfovců, ženy Iasona smích,</p>

    <p>ty, vznešeného otce, Slunce potomku!</p>

    <p>Tys zkušená! – (k choru:) a nad to rodem ženy jsme,</p>

    <p>sic neobratné ve šlechetném jednání,</p>

    <p>však všeho zlého velechytré strůjkyně.</p>
  </blockquote>
</body>
</html>
