---
contentType: prose
---

## Úvod.

### I.

„Tragoedie Hippolytos jest po“souhlasném úsudku znalců vedle Medeie nejlepším plodem Musy Euripidovy.“ Těmi slovy počíná se úvod v překladě „Hippolyta“ od záhy zemřelého prof. Václ. Bakovského. (Bibl. klassiků řec. a řím. seš. 55.) Dále pak se praví: „Potkáváme se zde ponejprv u tragika řeckého s vylíčením lásky - - - A vylíčení toto jest psychologicky tak pravdivé a mohutné, že se s účinkem pravým minouti nemůže.“

Opakovali jsme slova Bakovského o Hippolytu, poněvadž stejnou, ne-li vyšší měrou platí o Medeii. I zde máme vylíčeni náruživosti nejmocnější ze všech, totiž lásky, jež uražena a opovržena byvši přechází v nezkrocenou nenávist a pomstychtivost, vylíčení tak úchvatné, jako sotva které jiné mezi plody toho básníka, jenž ό τςαγιχώτατος od Aristotela jest nazván.

Nežli však o ceně aesthetické tohoto dramatu promluvíme, uvedeme stručný obsah jeho. Události, které ději předcházejí, nehodláme zde vyložiti i odkazujeme čtenáře ke spisům, o mythologii řecké jednajícím (na př. Mythol. Saskova, v článku „Argonaute“ str. 170, 2. vyd.)

Jeviště děje jest v Korinthu před domem Medeiiným, zobrazeném na zadní stěně. Vystupuje tedy Medeia i její kojná ze dvéří této zadní stěny; ostatní osoby přicházejí z vnitřku města nebo z přístavu, tedy pravou stranou, levou pak stranou – do ciziny – odchází Aigeus.

V prologu (v. 1–1130) vypravuje chůva Medeiina, kterak Pelias návodem Medeiiným byl od svých dcer usmrcen, Iason pak musil s Medeiou z Iolku prchnouti, i utekl se do Korinthu. Tu po nějakém čase Iason opustiv Medeiu zasnoubil se s dcerou korinthského krále Kreonta. Chůva vykládá bol paní své a tuší neštěstí nějaké. Výkřiky bolesti z vnitřku domu zaznívající jsou takřka doklady pravdivosti slov chůviných. Prolog ten jest mnohem umělečtěji sdělán, než to bývá obyčejně v kusech Euripidových; není zevnějším přílepkem, nýbrž souvisí úzce s dějem dramatu.

Po samomluvu chůvině vystupuje pěstoun s dvěma dítkami Medeie, a z rozmluvy těchto sluhů dovídáme se, že má Medeia z rozkazu samého vladaře opustiti Korinthsko. Ustrašený pěstoun odvede dítky, a k nářkům chůviným připojuje sbor paní Korinthských výraz soustrasti své s osudem Medeiiným (Parodos 131-213).

I tato část organicky souvisí s celkem; seznamuje nás s hlavní osobou, s její vášnivou a prudkou myslí, jakož i s okolnostmi, do kterých jednáním Iasonovým se dostala a z nichž není možná bez rázného, neobyčejného skutku vyváznouti.

Po této exposici – abychom užili výrazu moderní terminologie – vystupuje v prvním epeisodiu (214 až 409) nejprve Medeia. Opanovavši pohnutou mysl svou, klidným hlasem vypravuje sboru o svém neštěstí, žádajíc konečně, aby jejích záměrů neprozradil. Rozhořčenost její však propukne v celé síle, když Kreon přijde jí oznámit, by ihned opustila Korinthsko. Přemáhajíc a přetvařujíc se co nejvíce, vyprosí si konečně Medeia jen den od Kreonta, aby prý mohla náležitě připraviti se na útěk. Ale sotva že Kreon odešel, zjevuje Medeia sboru, že jednoho toho dne užiti chce ku pomstě; jen o způsobu a prostředcích, jakými by ji měla provesti, jest na rozpacích. Avšak ničím nedá se od svého úmyslu odvrátiti; nebude-li moci užiti lsti, jest odhodlána mečem zahladiti nepřátelé své. V prvním stasimu (410-445) na to následujícím žaluje chor, že není více u mužův úcty ku právu a posvátným přísahám.

Po té vystupuje Iason (2. epeisodion 446-626), aby se ospravedlnil. I snižuje a zmenšuje dobrodiní, jichž od Medeie se mu dostalo – byla prý jen nástrojem bohyně lásky – zveličuje výhody, – kterých Medeia dosáhla, a líčí svůj nynější skutek tak, jakoby byl měl prospěch a blaho dítek svých na mysli. Konečně nabízí jí podporu svou i poklady. Medeia vyvrací jeho sofistické důvody a odmítá jeho pomoc. Její rozhořčenost dostupuje nestoudností Iasonovou nejvyššiho stupně.

V 2. stasimu (627-662) líčí sbor náruživé lásky zhoubnou moc, velebí lásku mírnou a lituje Medeie vyhnané z vlasti.

Následuje 3. epeisodion (663-823). Král Aigeus vracející se od věštírny delfské, kde se tázal, kterak by jsa bezdětek, nabyl dětí, slibuje Medeii ochranu, uteče-li se k němu do Athén. Cítíc se nyní bezpečnou, rozvinuje Medeia sboru záměr svůj. Iasonovi chce na oko dáti za pravdu a smířiti se s ním, a pak manželce nové jeho poslati dary, kterými by zahynula i ona i kdokoli by se jí dotkl. Na to zavraždí prý i děti své, aby Iason za svou nevěru byl zbaven nejen naděje v potomstvo, ale i potomků, které juž měl, a tak aby pomsta byla úplná.

Ve 3. stasimu (824-865) velebí chor zem Attickou a předpovídá, že ona vražednice nepohostí; pochybuje též, že bude míti Medeia odvahy dosti k činu tak hroznému. Však záměru jejímu dobře se daří (4. epeisodion 866-975). Iason dává se oklamati tím snáze, čím mistrněji se Medeia přetvařuje a čím více zlé svědomí jeho přáti si musí, aby Medeia po dobrém odešla. Doprovází sám dítky s osudnými dary ku dceři králově. Proto ji sbor oplakává (4. stasimon 976-1001), jakož i děti Medeiiny a Medeiu samu.

Po tomto zpěvu (v 5. epeisodiu 1002-1080) přichází paedagog s dětmi zvěstuje, že nová choť Iasonova dary přijala a že dítky mohou zůstati v Korinthu. A nyní nastává Medeii nejtěžší úkol: má zavražditi dítky své! Dlouho váhá, dlouho bojuje láska materská s divou pomstychtivostí v jejím srdci, až konečně tato všechen jemnější cit ohluší a udusí. Nežli však Medeia odejde, vypočítává sbor (anapaesty 1081-1115) starosti a trudy stavu manželského, dítkami požehnaného. Zpěv jeho přerušuje posel, nesa děsně věrnou zprávu o bídné smrti Glauky (či Kreusy) a otce jejího Kreonta (6. epeisodion 116-1260). Medeia, vyslechnuvši tu zvěst, kvapí do domu, aby dílo dokonala. Chor (v 5. stasimu 1251-1292) volá k bohům, aby překazili ten strašný čin, a hrozí Medeii kletbou. V tom zaznívají z domu výkřiky a úpění chlapců. Paní sboru rády by chlapcům pomohly, ale nemají dosti síly a odvahy k tomu; i klnou matce ukrutné, spomínajíce jediného jim známého příkladu, že matka (Ino) zavraždila dítky své, jakož i nesčíslných útrap, spůsobených láskou. Přikvačí (Exodos 1293 až do konce) Iason, aby chránil svých dětí přede mstou příbuzných králových. Když se doví od sboru, co se tu právě stalo, chce vraziti do domu, aby Medeiu ztrestal. Ta však objeví se nad hlavami přítomných osob, jedouc na voze od draků taženém, daru to Heliově, majíc u sebe mrtvoly obou dětí; posmívá se Iasonovi a kochá se v jeho bolu, že až zapomíná na vlastní zármutek, ze smrti dítek pochodící. Mrtvoly mu vydati nechce, nýbrž sama je pochovati hodlá v háji bohyně Hery. – V posledních několika verších (anapaestických, 1389-1419) dorážejí na sebe Medeia a Iason velmi prudkými slovy, až konečně Medeia zmizí, provázena jsouc kletbou Iasonovou. Krátkou úvahou sboru, jejíž myšlénka jest: „Člověk míní, bůh mění“, končí se drama.

   

### II.

Hlavní osobou tragoedie naší jest, jak z obsahu patrno, Medeia Jest to žena plná odvahy, rázná, prudká, pomsty chtivá. Obětovala kdysi Iasonovi vlast i rodinu svou, a všeho se zřekla z lásky k němu; ký div, že byvši od něho sklamána právě tak ho nenávidí, jako ho dříve milovala! Jako tenkrát lásce, tak nyní vše jest odhodlána obětovati pomstě své. Jsouc však žena netroufá si vystoupiti přímo a bez okolků proti němu a jeho přátelům – ač i toho by konečně se byla odvážila, kdyby nebylo jiné pomoci (391 n.) –, nýbrž utíká se ke lsti, přetvářce a úkladům. A v tom je pravá mistryně. Všechno její myšlení za jedním cílem se nese – pomstiti se, a snaze té úplně se podrobuje bystrý její rozum, celá její duše. Jest to náruživost v nejvyšším svém vznětu. Dožene Medeiu až k nejděsnějšímu skutku, ke vraždě vlastních dítek, a my cítíme a chápeme, proč tak státi se musilo, dle zákonů psychologických. Snad jiná žena by nebyla se odhodlala k činu tak hroznému, však Medeia je z těch „silných“. Kéž zhyne Iason i celý ten rod! – toť její nejvroucnější přání (sr. v. 112 n.), a dítky, jež vraždí, jsou Iasonovy. Ta jest pravá příčina vraždy, ne že by se bála, aby od nepřátel nebyly trýzněny a zabity (sr. 1060); tento důvod nic více není než „sofistika náruživosti“. Byť pak sebe více líto nám bylo dítek nevinných, my pochopujeme, ač neschvalujeme, jednání Medeiino. Upříti ovšem nelze, že lépe by bylo posloužilo se tragičnosti dramatu, kdyby Medeia byla též zahynula – avšak to byla by tak veliká změna báje (dle níž Medeia dále žila v Athénách), že ani Euripides, jinak velmi smělý v přetvořování báji, dovoliti by si jí nemohl. Než nehledě k této zevnější okolnosti, uznati třeba, že smrt dítek byla nutná, aby náruživost v celé své možné síle vynikla. (Sr. v. 1079 n.: ζυμός δέ χξείδδων τών μών βουλευμάτων όδτιςμεγίδτων αίτιος χαχών βξοτοίξ) Dejme ty dítky do vozu dračího k Medeii prchající Sivé, a celé drama ztratí ze své působivosti, bude chabým. Ostatně toho   

vozu ani třeba nebylo, a Medeia ho ani neočekávala, přišelť v poslední chvíli, náhle, pravý to „deus ex machina“.

Kdyby cos takového byla Medeia tušila, nebyla by si zamluvila u Aigea útulek. Aigeus totiž přišel o něco dříve do Korinthu náhodou – šťastnou pro Medeiu, ale nešťastnou pro drama, jakož vytkl juž Aristoteles; neboť náhoda ve vážném dramatě místa míti nemá, nýbrž čin, jednání.

Velmi žalostná postava jest Iason. Je to vzor pro muže, jakými býti nemají. Věrolomnost (sr. v. 84 a 495), nečitelnost k manželce a dětem (sr. 74 n., 88), prolhanost, nevděčnost (32 a 33), úskočnost (559 a 586) – to jsou jeho vlastnosti. A k tomu ke všemu není ani dost prohnaný a chytrý: lstivým slovům Medeiiným uvěří příliš rychle, a netuše přetvářky sám se ochotně propůjčuje za nástroj vlastní záhuby. Mnohem povážlivější je starý Kreon; dlouho je na rozpacích, má-li Medeiu ještě jeden den nechat ve své zemi, a jen stěží konečně svoluje, útrpností jsa hnut. Také Iason jeví po vraždě dětí útrpnost a cit otcovský – avšak jakého otřesení mysli bylo třeba, než se v něm hnulo srdce!

Zbývá ještě objasniti několika slovy postavení choru v naší tragoedii. Bylo mu vytýkáno, že prý se chová velmi netečně k neštěstí, které hrozí domácímu rodu královskému, ano že ještě Medeiu podporuje; a moha prý zameziti nebo překaziti vraždu dítek, nečiní toho. Naproti tomu sluší povážiti, že chor řeckých tragoedií, zejména u Euripida, do děje nezasáhá, nýbrž jen své mínění projevuje; buď totiž vyslovuje city a myšlenky, jaké asi v posluchačstvu se rodily („ideální divák“), buď slouží básníkovi k tomu, aby v divácích budil a připravoval takovou náladu mysli, jaké si básník v jednotlivých scénách přál. Tak i náš chor; není jednající, nýbrž pozorující „osobou“, a nepokročí nikdy dále než k úvaze a radě, tu povzbuzuje, tu zrazuje. I není divu, že snáší se s Medeiou, jež doznala takového příkoří, v tom, aby se pomstila, a neprozrazuje její úmyslů – vždyť jsou to ženy, a byly by podlé všeho podobně 

jednaly, kdyby se octly ve stejných okolnostech. Ale zavražditi dítky – totě přes příliš, toho hledí Medeii zabrániti, ač ovšem jen slovy.

Že pak chor u Euripida málokdy se povznese k poetické výši i k formální dokonalosti Aischylově neb Sofokleově, a že zpěvy jeho často jen velmi volně s dějem souvisí, netřeba zvláště připomínati. Co se však týče naší tragoedie, jsou zpěvy ty v metrické části mnohem uměleji a pečlivěji provedeny, než v jiných dramatech téhož básníka, ale souvislost s udalostmi ne všudy dost patrna, obsah jich ne vždy dost případný.

### III.

Euripidova Medeia byla za starých časů dramatem velmi oblíbeným a slavným; umělcům a básníkům pozdějším poskytovala hojné látky k uměleckým plodům. Tak juž za Euripida (a podlé Dikaiarchova mínění před ním) napsal básník Neofron Medeiu; později Euripides mladší, Dikaiogenes, Karkinos a j. Do latiny přeložil ji Ennius a zpracoval Ovidius, jehožto dílo velmi od starých se chválí; dále Curiatius Maternus, Lucanus a Seneca, jehožto tragoedie – ne valně zdařilá – se zachovala, a zvláště francouzským spisovatelům (Corneille, Longepierre, Legouvé) vzorem byla. V literatuře německé nejznámějši jsou Klingerova a Grillparzerova Medeia) Z vyobrazení nejslavnější bylo Timomacha Byzantského. Zachovalo se mnoho epigrammů je opěvajících.

Provozována byla Medeia Euripidova poprvé roku 431., tedy na počátku války peloponneské. Euripidovi dostalo se třetí ceny (první obdržel Euforion, druhou Sofokles), což neznamená o mnoho méně, nežli že básník náš propadl. Však nebyl to tento kus sám o sobě, jenž byl zavržen; závodili zajisté básnici čtyřmi kusy, tak zvanou tetralogií, tak že Medeia sdílela osud dramatu s ní sloučených, jak se zdá méně podařených. Jména těchto dramat jsou: Filoktetés, Diktys a satyrská hra Eristai (ženci).
