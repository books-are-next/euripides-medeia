---
contentType: prose
---

### Exodos.

**Iason.:** Ó ženy, jež zde blízko domu stojíte, 

> jest Medeia, jež hrozný skutek spáchala,
> 
> tam uvnitř, či snad dala se juž na útěk? 
> 
> Tať v zemi by se hluboko skrýť musila, 
> 
> neb do etherské výše na křídlech se vznésť, 
> 
> by rodu královského pomstě unikla. 
> 
> Či, zavraždivši této země vladaře,
> 
> dům tento beze trestu mní že opustí? 
> 
> Však ani nedbám o ni tak, jak o děti. 
> 
> Ji ztrestají ti, kterým sděla příkoří; 
> 
> však dětí přišel zachránit jsem života, 
> 
> by neublížili jim rodní příbuzní,
> 
> jich matky zločin splácejíce bezbožný.

**Chor.:** Ó nebohý! ty neznáš míry útrap svých, 

> neb nebyl bys tak, Iasone, promluvil.

**Iason.:** Co jest? či chce snad zavražditi také mne? 

**Chor.:** Tvé dítky usmrceny rukou matčinou.

**Iason.:** Co pravíš, ženo? Běda! tys mne zničila. 

**Chor.:** Že dětí tvých juž není, na paměti měj.

**Iason.:** A kde je zavraždila? venku čili vnitř?

**Chor.:** Jen otevři a spatříš dítek mrtvoly.

**Iason.:** Co nejrychleji odstrčte mi závory,

> ó sluhové! ven draže! ať zřím dvojí strasť: 
> 
> je mrtvé, ženu – ta mi splatí životem! 

(Dvéře se rozevrou. Medeia objeví se v povětří, jedouc na voze dvěma draky taženém; u ní ve voze jsou mrtvoly dítek.)

**Medeia.:** Co otřásáš a vyvracuješ veřeje,

> i po mrtvých i pachatelce pátraje?
> 
> Té zanech práce. Po mně-li jsi zatoužil,
> 
> mluv, chceš-li, avšak rukou se mne nedotkneš. 
> 
> Mně otcův otec Hélios vůz taký dal,
> 
> tož proti nepřátelům jistou záštitu.

**Iason.:** Ty ohavo! ty ženo nejvýš protivná

> mně, bohům, všemu pokolení lidskému, 
> 
> jež odvážně jsi dítkám v srdce vklála meč,
> 
> jsouc matka jich, a s nimi mne též zničila.
> 
> A ještě opovážně k slunci pohlížíš
> 
> i k zemi, zločin bohaprázdný spáchavši!
> 
> Kéž zhyneš! Nyní rozum mám, však tenkrát bloud 
> 
> jsem byl, když z kraje barbarův i domova
> 
> jsem do Hellady přivedl tě, bídníci,
> 
> jež otce, dům i rodnou zemi zradila.
> 
> Tvých skutků kletbu na mne bozi svalili.
> 
> Neb zavraždivši bratra v domě otcově 
> 
> jsi na loď Argu lepopřídou vstoupila.
> 
> To začátek byl; když pak jsi se manželkou
> 
> mou stala a mně dítek porodila dvé,
> 
> jen z divé žárlivosti jsi je zhubila.
> 
> To nebyla by nikdy žádná z Hellenských 
> 
> žen spáchala, a jimi povrhnuv jsem vzal
> 
> si tebe za choť, na škodu i zkázu svou,
> 
> ne ženu, ale lvici, která nad Skyllu,
> 
> saň Tyrsenskou, má divočejší povahu.
> 
> Však tebe nezkormoutím, bych ti na tisíc
> 
> dal potupných jmen; tak je velká smělosť tvá.
> 
> Zhyň, mrzký tvore, dětskou krví zbrocený!
> 
> Mně přísluší, teď kvíleť svého osudu,
> 
> jenž ani mladé ženy kochať nebudu,
> 
> ni k dětem, které splodil jsem a vychoval, 
> 
> mi nebude lze promluviť; jsou ztraceny.

**Medeia.:** K tvým slovům dlouhou řečí odvětila bych, 

> by nevěděl Zeus otec to, k jak velikým 
> 
> jsi zavázán mi díkům, a cos vykonal. 
> 
> I nesmělo se státi, abys, zneuctiv 
> 
> mé lože, vedl živobytí rozkošné,
> 
> mne směje se, ni, aby nevěsta i tchán 
> 
> mne z této země beze pomsty vyhnali. 
> 
> A proto, chceš-li, třeba lvicí jmenuj mne, 
> 
> i Skyllou, jež se usídlíla v Tyrsensku: 
> 
> vždyť jak se patří, ranila jsem srdce tvé.

**Iason.:** Ty sama též se trápíš, účastna jsouc muk.

**Medeia.:** Tak jest; však vhod mi bolest, jíž se nesměješ.

**Iason.:** Ó dítky! jak zlé matky se vám dostalo!

**Medeia.:** Ó dítky! jak jste vášní otce zhynuly!

**Iason.:** Vždyť přece má jich nezhubila pravice.

**Medeia.:** Však tvoje zpupnost a ten nový sňatek tvůj.

**Iason.:** Jen k vůli loži usoudila jsi jim smrt?

**Medeia.:** Mníš, to že malá pro ženu jest pohroma?

**Iason.:** Jest, je-li moudrá; tobě zdá se vše býť zlým.

**Medeia (ukazujíc na mrtvoly).:** Jich není víc; to bude vždy tě 

> hlodati.

**Iason.:** Ti přísnými tvé budou hlavě mstiteli.

**Medeia.:** Jest bohům známo, rány té kdo původcem.

**Iason.:** Jest zajisté jim známa podlá mysl tvá.

**Medeia.:** Pryč s očí! Trpký hlas tvůj se mi protiví.

**Iason.:** A tvůj zas mně. Však lehké bude loučení.

**Medeia (sama k sobě:).:** Co učiním však s dětmi? _(K Iasonovi:)_ 

> Toť i přání mé.

**Iason.:** Ty mrtvé, nech, ať pochovám i oplakám. 

**Medeia.:** Ne, nikdy! Svou je rukou sama pochovám

> tam ve, posvátném háji Hery Akraiské, 
> 
> by z nepřátel jich nepotupil některý,
> 
> je z hrobů vyhrabaje. Zemi Sisyfa
> 
> té uložím pak, slavnost konať velebnou
> 
> a oběti, tož vraždy smír té bezbožné.
> 
> Já sama do země jdu Erechtheovy, 
> 
> kde s Aigeem žíť hodlám Pandionovcem.
> 
> Ty, jak se sluší, zemřeš, zlý jsa, smrtí zlou:
> 
> tvou hlavu troska z lodi Argy rozbije,
> 
> žes trpký mému sňatku konec učinil.

**Iason.:** Tebe nechť Erynis za dětí smrt sklá, 

> a Dike mstící.

**Medeia.:** Ký bůh vyslyší tebe? Tys přísah 

> i pohostinství klamavý rušitel.

**Iason.:** Mrzká, hnusná! zhubitelko dětí!

**Medeia.:** Jdi domů a novou ženu svou pochovej.

**Iason.:** Už jdu, oloupen jsa z obou dítek. 

**Medeia.:** Ke slzám času dost; nech k stáru si pláč.

**Iason.:** O dítky drahé!

**Medeia.:** Však matce jenom.

**Iason.:** A je přec zabila’s?

**Medeia.:** Tebe trýzniti chtíc.

**Iason.:** Běda! jak bych rád k ústům milená

> těla jich přivinul, já nešťastník. 

**Medeia.:** Teď k nim hovoříš, v náruč je zoveš, 

> dřív nás zapudiv.

**Iason.:** Dotknouti se jen

> outlých údů dovoliž mi, probůh!

**Medeia.:** Nikoliv! plýtváš jen marně řečí.

(Zmizí s dračím vozem.)

**Iason.:** Zeve slyš! ó slyš, mne jak odhání, 

> co mi jest od té ohavné snášeť, 
> 
> ana zdávila své děti jak lvice zlá! 
> 
> Aspoň, co mi jest možná, vykonám: 
> 
> s pláčem velikým za svědky volám
> 
> bohy nejvyšší, že, zabivši milé
> 
> děti mé, zbraňuješ mi, se dotknouť jich, 
> 
> těla jich pochovať. Kéž bych ani nebyl 
> 
> život – ach! – jim dal, bych zříť nemusil, 
> 
> any padly rukou tvou vlastní.

**Chor.:** Zeus původcem je věcí všelikých; 

> mnoho nám bezděky bohové konají: 
> 
> več doufáme my, toho nesplňují, 
> 
> a nemožným nám co se zdá, svede bůh. 
> 
> Tak skončil i ten se tu příběh.
