---
contentType: prose
---

<section>

### I. Stasimon. 

**Chor.:** Opět k pramenům vody posvátných tekou řek,

> právo teď, teď všechno převráceno jest.
> 
> Lstné muži záměry teď v srdcích kujou,
> 
> nedbati přísah uvykli. 
> 
> Náš život slavným bude zván; naše tak
> 
> zvrátí se pověst.
> 
> Pohlaví ženskému vzchází sláva, čest; 
> 
> víc o ženách věci zlé hlásat nemá zlolajník.
> 
> Zpívat nebudou starodávných Musy pěvců
> 
> víc o ženské lásce, že jest klamavá.
> 
> Ó že neposkyť i nám ten dar bohův, 
> 
> zpívat i básniti písně,
> 
> Foibos, úvodčí zpěvu! zavzněla má
> 
> píseň by hlasná,
> 
> rod mužů líčíc; a dlouhý věk by dost 
> 
> nám mohl zvěstovat o skutcích mužův 
> 
> i ženštin.
> 
> Ty odplulas‘ pryč z domu náhle otců, 
> 
> – láska ovládla rozum – ty prolétla branou jsi 
> 
> mořských dvou skal: ve cizí nyní 
> 
> bydlíš zemi, lůžko prázdné
> 
> máš; bez muže, ach! musíš žit,
> 
> a zem, nebohá, opustíš
> 
> psanec jako nectný.
> 
> Ku přísahám úcta mizí, aniž stud 
> 
> v Helladě více bydlí veliké; do Olympu vzlétnul.
> 
> Otcův tě nepřijme dům,
> 
> nešťastnice, bys vyváznout
> 
> z trampot mohla; vloudilať v tvé
> 
> se lůžko jiná a dům tvůj 
> 
> ta králka ovládá.

(Vystoupí Iason)

</section>
