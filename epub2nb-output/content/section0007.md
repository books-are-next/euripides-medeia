---
contentType: prose
---

<section>

### Parodos.

**Chor (vstupuje do orchestry).:**  Slyšelyť výkřik, slyšelyť jsme   

> povyk té nešťastné.
> 
> Ještě zuří žena z Kolchidy. Matko stará, mluv! 
> 
> neb proniká křik a pláč veliký k veřejům 
> 
> tamo z komnaty; 
> 
> srdce mi rvou v těle, ó ženo, té rodiny vzdechy,
> 
> neboť mám ji v lásce velké.

**Chůva.:** Rod ten zánik‘ už; ni památky po něm. 

> Neboť on si hoví v loži královském, 
> 
> ona v komnatě své hyne zármutkem, 
> 
> nebohá ta paní, a nižádný druh 
> 
> netěší slovy jí vlídnými.

**Medeia.:** Ach! ach!

> Oheň ať s nebe v mou udeří bídnou 
> 
> hlavu. Což mi život můž poskytnout? 
> 
> Jen smrt, jen smrt jest touhou mou, 
> 
> s životem by se trud můj skončil.

**Chor.:** Ó Zeve! se sluncem země, slyšíš,

> jak bolný vzdech té nešťastné 
> 
> z vnitř zavznívá?
> 
> Proč lůžko opuštěné své
> 
> tak zoufale oplakáváš?
> 
> Kvapný smrti krok vše končí;
> 
> jí nic ty si nepřej. 
> 
> Jestli muž k nové
> 
> tvůj ženě svým lne srdcem,
> 
> zlostí proto pláti nechtěj;
> 
> Zeus sám tobě právo zjedná; jen příliš 
> 
> nelkej nad chotě svého jednáním.

**Medeia.:** Veliká Themi slyš! slyš i Artemi ctná! 

> Vizte, co snáším! ač přísaha s mým
> 
> vázala mne mužem přeslavná, s tím
> 
> prokletým. Ó kéž bych spatřila jej
> 
> a nevěstu novou v domě jich vlastním
> 
> zdrcené za drzý, jejž spáchali, čin. 
> 
> Můj ote! otčino! jež opustila jsem,
> 
> zahubivši svojí brata mrzce rukou.

**Chůva.:** Zda slyšíte, co dí? jak Themidu volá, 

> záštitu přísah, Dia, jenžto slibův
> 
> ochráncem být se pokládá? 
> 
> Nezdá se, že jen skrovným hukotem 
> 
> by vybouřila zlost se paní mé.

**Chor.:** Kéž z domu ven, sem k nám vystoupí, 

> kéž hlasných slov, přátelských zvuk 
> 
> zavzní až k ní! 
> 
> Pak snad by se zlosti těžké, 
> 
> pak snad vzdoru mohla spustiť.
> 
> Má nikdy nemá se přízeň 
> 
> přátel vzdalovat mých. 
> 
> Nuž ty vejdi tam, 
> 
> sem ji přiveď z obydlí; 
> 
> zvěstuj, že milá je nám všem. 
> 
> Pospěš, nežli svým co spáchá příbuzným; 
> 
> vždyť zmítá velikým se zármutkem.

**Chůva.:** Učiním to; tuším však darmo že jí 

> budu domlouvat, 
> 
> však přec přičinit se ti k vůli hodlám, 
> 
> ač jak lvice, jež má mláďata, hled 
> 
> zuřivý na své služky upírá, 
> 
> blíží-li se k ní s nějakou zvěstí.
> 
> Lid dávných dob že nejapný byl,
> 
> a pranic moudrý, řka to pravdu jsi děl, 
> 
> jenž k radovánkám popěvky libé 
> 
> i k hodům veselým skládat nelenil, 
> 
> aby rozkoše zvuk život oslazoval:
> 
> a mnohostrannou hudbou nedoveď 
> 
> ani písní trud trpký utišit 
> 
> a bolest žádný, z nichž zkáza i smrt 
> 
> pochodí, a celé rody vyvracují. 
> 
> Vždyť písněmi přec hoře léčiti dá
> 
> se lidí; kde je však hodování, kvas, 
> 
> proč k jásotu má se napínati hlas? 
> 
> Bohaté hody juž samy zábavy dost 
> 
> nám poskytují a pochoutek.

(Odejde.)

**Chor.:** Vzdýchání a nářek, úpění slyším; 

> to hlasitě žaluje ta ubohá,
> 
> že choť její zradu spáchal ohavnou;
> 
> Themidu, přísah ochranitelku,
> 
> vzývá za křivdy pomstění;
> 
> tať ji zavedla 
> 
> v Hellady kraj daleký
> 
> po moři v noci, po vlnách slaných,
> 
> přes průliv beze konce.

</section>
