---
contentType: prose
---

<section>

### V. Stasimon.

**Chor.:** Pohleď, Zemi! popatř, Slunce zář, 

> celým jež světem svítíš! Patřte sem, 
> 
> na ženu neblahou, dřív než dítky své 
> 
> vlastní odpraví vražednou rukou.
> 
> Vždyť rodu jsou zlatého tvého plod,
> 
> i strach nás pojal, že bude krev boží 
> 
> prolita od lidí.
> 
> Avšak, bohorodé ty Slunce, překaziž
> 
> a zmař ten skutek! z domu vyžeň krutou
> 
> vzteklici, jíž ke vraždám žene pomsty duch.
> 
> Marná tvá mateřská starost,
> 
> marná byla bolest při porodu milených
> 
> dětí. Ó že tys projela černavých
> 
> Symplégad nehostinným průchodem!
> 
> Bídná! proč taká rozlícenost 
> 
> pojala srdce tvé, jíž jen neblahá
> 
> zjedná vražda smír?
> 
> Těžce se mstí lidem příbuzného krev
> 
> kanoucí na zem: na vraha rod i dům
> 
> za odvet bohů kletbu vrhá krutou. 
> 
> Slyšíš křik dětí, slyšíš pláč jejich?
> 
> Ó běda, jak zuří ta žena šílená!

**Chlapci (uvnitř domu).:** Ó běda! kam se utéci mám před 

> matkou? To nevím, bratře milý! po nás veta jest.

**Chor.:** Mám snad vkročiti tam? Zabrániť mi jest 

> dětí vraždění!

**Chlapci.:** Pro všechny bohy! pomozte, dokud je čas! 

> Juž smrtonosný vznáší nad námi se meč.

**Chor.:** Jak kámen jsi, jak železo bezcitná, 

> že dítek, které porodilas,
> 
> milých setbu chceš požať svou rukou!
> 
> O jedné slyším jen ženě z dob starých, 
> 
> která proti dětem pozdvihla ruku svým: 
> 
> toť Ino, jižto, šílenou, choť Zevova
> 
> pryč z domu vypudila, bloudit po světě. 
> 
> Vrhá v moře se tůň, nad hroznou dětí 
> 
> vraždou zoufajíc.
> 
> Kraj skály přeskočivši, která v moře ční,
> 
> i s dvěma dětma za své vzala ve vlnách. 
> 
> Co hrozného juž se víc může stát?
> 
> Štědré v útrapách ty lože žen! 
> 
> co způsobilo’s už lidem svízelů!

(Vystoupí Iason s družinou.)

</section>
