---
contentType: prose
---

### Epeisodion III. 

**Aigeus.:**  Ó Medeio, buď zdráva! Tak řeč počínám, 

> neb nelze krásněj přátele své oslovit.

**Medeia.:** Buď zdráv, ó synu Pandiona moudrého, 

> i ty! Rci, odkud v tuto zemi přicházíš?

**Aigeus.:** Jáť od slavné se vracím Foiba věštírny.

**Medeia.:** Proč k svatyni se věštbodárné vypravils?

**Aigeus.:** Chtěl zvěděť jsem, jak k dětem bych si dopomoh‘. 

**Medeia.:** Což, pro bůh! byl jsi bezdětek až posavad?

**Aigeus.:** Jsem bez dětí, tož boha kéhos řízením.

**Medeia.:** Jsa ženat? Aneb nepojal jsi manželky?

**Aigeus.:** Mne řádný s chotí víže svazek manželský.

**Medeia.:** Co tedy Foibos řekl tobě o dětech?

**Aigeus.:** Tak moudrá slova, že jich člověk nechápe. 

**Medeia.:** Jest dovoleno ptáti se, co věštil bůh?

**Aigeus.:** Ba jest; vždyť pouze bystrý duch to rozřeší.

**Medeia.:** Co tedy věštil? Pověz, slyšet-li to smím.

**Aigeus.:** Bych dříve nerozvázal měchu výběžek – 

**Medeia.:** Než co dřív splníš, aneb v kterou přijdeš zem? 

**Aigeus.:** Než opět přijdu k otcovskému ku krbu.

**Medeia.:** A s jakým přáním k této zemi připlul jsi?

**Aigeus.:** Jest jakýs Pittheus, vládce země Troizenské.

**Medeia.:** Syn, jak se praví, přezbožného Pelopa:

**Aigeus.:** S ním o tom božím výroku chci promluviť.

**Medeia.:** Jeť moudrý muž a zběhlý v takých výkladech. 

**Aigeus.:** A mimo to mně nejmilejší z přátel všech.

**Medeia.:** Nuž s bohem buď! Kéž po čem toužíš, dosáhneš.

**Aigeus.:** Proč oči tvé tak uplakány, bledá tvář?

**Medeia.:** Ó Aigee! muž můj člověk nejšpatnější jest.

**Aigeus.:** Co pravíš? Vylič zřetelně mi hoře své.

**Medeia.:** Mne souží muž, ač neublížila mu já.

**Aigeus.:** Co učinil ti? to mi vylož jasněji.

**Medeia.:** Má ženu, která vládkyní jest v domě mém.

**Aigeus.:** Snad by se neodvážil také mrzkosti?

**Medeia.:** Buď jist. My o čest přišli jeho nevěrou.

**Aigeus.:** Jest láskou jat? či tys už omrzela jej?

**Medeia.:** Jat velkou láskou; zrádcem stal se přátel svých. 

**Aigeus.:** Ať zhyne tedy, je-li ničema, jak díš.

**Medeia.:** V rod královský se sňatkem vloudiť zatoužil. 

**Aigeus.:** Kdo dal mu ženu? Úplně vše vypravuj.

**Medeia.:** Sám Kreon, vládce této země Korinthské.

**Aigeus.:** Lze omluviť, ó ženo! velkou bolest tvou.

**Medeia.:** Jsem ztracena! A mimo to mě vyhání –

**Aigeus.:** Kdož pak? Toť jinou, novou svízel jmenuješ. 

**Medeia.:** Mne z Korinthské té země Kreon vyhání.

**Aigeus.:** Tvůj muž to trpí? Nechvalnýť i tento čin!

**Medeia.:** Ne sice slovem, avšak v duchu souhlasí.

(Padne mu k nohám.) 

> Nuž tuto při bradě tvé zapřísahám tě,
> 
> a kolena tvá, prosebnice, objímám:
> 
> ó smiluj, smiluj nade mnou se nešťastnou, 
> 
> a nedej, abych sama světem bloudila, 
> 
> než do země mne přijmi své a do domu. 
> 
> Tak bohové nechť touhu tvoji po dětech
> 
> ti vyplní, a šťasten buď až do smrti. 
> 
> Ty nevíš, jaký namanul se ti zde zisk: 
> 
> Jáť způsobím, že ještě se ti narodí 
> 
> dost dětí; léky takové znám kouzelné.

**Aigeus.:** Ten vděk ti pro příčiny mnohé prokázať 

> jsem, ženo! hotov, k vůli bohům nejprve, 
> 
> pak k vůli dětem, kteréžto mi slibuješ; 
> 
> neb k těm se nese všechno moje myšlení. 
> 
> Tak věc se má; až do země mé zavítáš, 
> 
> chci ochotně tě pohostiť, jsa spravedliv. 
> 
> \[Než tolik, ženo, napřed tobě zvěstuju:
> 
> Z té země bych tě odvésť nechtěl nikterak, 
> 
> však jest-li sama navštívíš můj příbytek, 
> 
> jsi v bezpečí a nikomu tě nevydám.\] 
> 
> Však z této země sama odeber se pryč; 
> 
> neb chci i u cizinců bez ouhony býť.

**Medeia.:** Tak budiž. Ale kdybys dal mi záruku 

> svých slibů, zcela budu uspokojena.

**Aigeus.:** Což nevěříš mi? Nebo čeho lekáš se?

**Medeia.:** Ó věřím ti! Však Peliův rod nevraží 

> a Kreon na mne; těm bys, vázán přísahou, 
> 
> mne nevydal, by odvedli mne z vlasti tvé. 
> 
> Však bez přísah, jen slovy jsa mi zavázán, 
> 
> snad stal bys jich se přítelem, a hlasatel
> 
> jich brzy by tě přemluvil. Jáť slabá jsem,
> 
> kdež oni šťastni, mocni jsou a panujou. 

**Aigeus.:** Svou řečí velkou prozřetelnost zjevilas.

> Nuž nebudu se přání tvému zpěčovať.
> 
> Neb pro mne bude výhodou, že záminku
> 
> tvým nepřátelům budu moci předstírať,
> 
> a pro tebe to jistší. Jmenuj bohy mně.

**Medeia.:** Tož při Zemi a Heliu, mém praotci, 

> a při celém mi rodu bohův přísahej –

**Aigeus.:** Co vykonat mám? čeho zanechati? Mluv!

**Medeia.:** Že ani sám mne nevyženeš z vlasti své,

> a kdyby mne chtěl odvésť někdo z nepřátel, 
> 
> že dobrovolně, živ jsa, mne mu nevydáš.

**Aigeus.:** Tož při Zemi a skvělém Slunci přisahám 

> i při všech bozích, že ti budu v slově stať.

**Medeia.:** To stačí. Zruše přísahu, co utrpíš? 

**Aigeus.:** Trest, jaký stihá lidi křivopřísežné.

**Medeia.:** Nuž šťastně dále cestuj. Vše se daří nám. 

> A já co nejdřív do tvé země pospíším, 
> 
> až vůli svou a záměr šťastně vykonám.

(Aigeus odchází.)

**Chor.:** Nuž nechť tebe syn Majin provodí 

> šťastně domů! nechť, čeho rád by dosah, 
> 
> podaří se ti! ždám toho já, jelikož 
> 
> mně mužem ty se zdáš, ó Aigeve, býti šlechetným.

**Medeia.:** Ó Zeve s dcerou Dikou! Svite Heliův! 

> Teď, drahé! jisté čeká nad nepřáteli
> 
> mne vítězství, a na cestě jsem na pravé; 
> 
> teď kyne naděj‘ spravedlivé odplaty. 
> 
> Neb tento muž jak přístav pro mé záměry 
> 
> se zjevil, když se nejvíc zmítala má loď; 
> 
> tož k němu lano přivážu si zádové, 
> 
> až do města a hradu přijdu Pallady. 
> 
> Juž tobě všechny záměry své vyjevím; 
> 
> ač zábavna má nejsou slova, slyš mne jen. 
> 
> Z mých sluhů pošlu k Iasonu někoho, 
> 
> by ještě jednou ke mně přišel, žádajíc. 
> 
> Až přijde, lichotnými slovy promluvím 
> 
> s ním, všechno že mně dobrým se a krásným zdá 
> 
> že sňatek, kterýmž, zradiv mne, se vychloubá, 
> 
> jest prospěšný a rozumně též zvolený, 
> 
> i požádám, by děti směly zůstat zde;
> 
> ne že bych chtěla zanechat jich v zemi té, 
> 
> kde bylo by jim snášeť vrahův úškleby, 
> 
> než úkladně bych zabila dceř královu. 
> 
> Přeskvostné hodlám dary peslať po dětech 
> 
> \[té nevěstě, by směly zůstat v zemi té,\] 
> 
> šat hebounký a zlatokutý pletenec. 
> 
> A až ten od nich přijmouc skvost si oblékne, 
> 
> i sama bídně zhyne, i kdo tkne se jí; 
> 
> jáť takovými jedy natru dary ty. 
> 
> Však o té věci zatím řeči zanechám.
> 
> Mně do pláče jest, pomním-li, jak hrozný čin
> 
> jest na to vykonati mně: neb zavraždím 
> 
> své děti; jich už nikdo nevysvobodí. 
> 
> A celý rod až Iasonův vyvrátím,
> 
> zem opustím tu, kde jsem dítek předrahých 
> 
> smrt viděla a zločin děsný spáchala.
> 
> Neb není snesitelný posměch nepřátel.
> 
> Jen směle! Jaký z života mám zisk? Ni vlast
> 
> ni dům ni přede strastmi nemám útulek.
> 
> Ó chybila jsem tenkrát, když jsem otcovský 
> 
> dům opustila, přemluvena Hellena 
> 
> jsouc řečí; tomu splatím s boží pomocí.
> 
> Neb ani moje děti nikdy nespatří 
> 
> víc na živu, ni z jeho nové manželky
> 
> se narodí mu děcko, ježto kouzelnou 
> 
> mou mastí bídná bídně musí zemříti.
> 
> Mne nikdo nepokládej tichomyslnou
> 
> a slabou býť a krotkou, nýbrž naopak:
> 
> k odpůrcům tvrdá, k přátelům jsem laskavá;
> 
> neb takých lidí život věčně proslaven. 

**Chor.:** Když nám jsi s tímto svěřila se záměrem,

> i tobě chtějíc prospěti, i zákonův
> 
> býť lidských dbalá, skutek ten ti zrazuju.

**Medeia.:** Nic nezmění se. Ale tobě odpouštím

> ta slova, ježto takých nezakoušíš muk.

**Chor.:** Což odvážíš se, ženo, zabiť děti své?

**Medeia.:** Tak nejkrutší as ránu muži zasadím.

**Chor.:** A sebe nejbídnější ženou učiníš.

**Medeia.:** Nechť! Zbytečně se namáháš mne přemluviť.

(K jedné ze svých služek:) 

> Nuž jdi a rychle Iasona přiveď sem,
> 
> neb tebe ke všem věrným službám užívám. 
> 
> A nic z mých nezjev úmyslů, ač v lásce-li 
> 
> máš paní svou a jsi-li žena opravdu.

(Služka odejde.)
