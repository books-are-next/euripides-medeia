---
contentType: prose
---

### Epeisodion I.

**Medeia (vystoupí z domu).:** Ó Korinťanky milé! z domu 

> vyšla jsem, bych ušla hany. Nevšímavých mnoho jsem já lidí sama viděla a o jiných 
> 
> jen slyšela: ti z hrdosti že nechtěli 
> 
> hnout nohou, zlou si pověst získali i smích. 
> 
> Neb není spraveďnosti v očích člověka, 
> 
> jenž dřív než nitro kohos zevrub vyskoumal, 
> 
> jej tupí spatře, aniž křivdu utrpěl. 
> 
> Máť cizinec se obci zcela podvolit; 
> 
> však občan též je hany hoden, svévolně 
> 
> jenž druhům protiví se myslí surovou. 
> 
> Ta událost mé srdce nepředvídaná 
> 
> div nezdrtila. Veta po všem; života 
> 
> juž půvabu se vzdávám, toužíc zemříti. 
> 
> Neb ten, jenž vším byl pro mne – ach! to dobře
> 
> vím – můj manžel, z lidí nejhorším se objevil.
> 
> Ze všechněch tvorů dýšících a rozumných 
> 
> jsme my, my ženy, nejbídnější na světě.
> 
> My nejprv za hromadu peněz musíme
> 
> si koupit chotě, a ten pánem našeho
> 
> se stane těla: horšího co můž se stát?
> 
> Tu nejvíc na tom záleží, zda špatný jest 
> 
> či řádný. Neboť dát se rozvest – potupno,
> 
> a nabídnutí zamítnouti – nemožno.
> 
> Pak uvedena v nové zákony a mrav,
> 
> být musí, jsouc v tom nezkušena, věštkyní,
> 
> as jakých člověk vlastností jest její choť. 
> 
> A jest-li že se šťastně nám to vydaří
> 
> a máme chotě, s nímžto snesitelné jho,
> 
> toť život pěkný; ne-li, nezbývá než smrt.
> 
> Muž, kdykoli má doma jakous mrzutost,
> 
> pryč odejda se pozbavuje žalosti 
> 
> buď u druha neb společníků veselých;
> 
> však nám vždy k jedné duši zírat souzeno.
> 
> I říkají, že klidně, bez nebezpečí 
> 
> my doma žijem, kdežto muž jde do boje:
> 
> ti bláhoví! jáť v bitvy vřavu raději 
> 
> chci třikrát přijít, nežli jednou porodit. 
> 
> Však osud tvůj jest jiný zajisté než můj. 
> 
> Zde vlast je tvoje rodná i dům otcovský, 
> 
> máš vše, co blaží život, máš i přátele;
> 
> mně opuštěné, bez vlasti, se příkoří 
> 
> tu děje od manžela, jenžto z ciziny 
> 
> mne unes; nemám matky, bratra, přítele 
> 
> ni jednoho, bych z toho víru vyvázla. 
> 
> Jen jednoho si tedy, drahá, vyžádám:
> 
> bys, nastrojím-li ouklad, léčku nějakou,
> 
> by choť můj za zlé skutky své vzal náhradu, 
> 
> i ten, jenž dal mu dcera svou, i nevěsta, 
> 
> bys mlčela; neb žena ve všem bázlivá 
> 
> a beze síly, trne, jak jen spatří meč:
> 
> když však se lože zneuctí jí manželské, 
> 
> pak není jiná mysl krvolačnější.

**Chor.:** To učiním; neb spravedlivou vykonáš 

> ty pomstu. Nedivím se, že tak naříkáš. 
> 
> Než viz! tu právě Kreon, této země pán, 
> 
> se blíží, zvěstovatel nových obmyslů.

(Vystoupí Kreon s družinou)

**Kreon.:** Slyš, chmurnohledá, jež se vzpíráš manželu! 

> Já tobě kážu, Medeio, bys tuto zem 
> 
> jak psanec opustila s dětma oběma 
> 
> a neváhala; neb se o to postarám 
> 
> já sám a neodejdu odtud domů dřív, 
> 
> než za hranice země své tě vypravím.

**Medeia.:** Ó běda! po mně, přenešťastné, veta jest. 

> Neb nepřátelé všechna lana napjali, 
> 
> a není možná vyváznouti z tísně té.
> 
> Než ač se křivda děje mně, chci ptát se přec,  
> 
> proč ze země, o Kreonte, mne vyháníš?

**Kreon.:**  áť bojím se – nic netřeba tu okolků – 

> že dceři hoře chystáš nezhojitelné. 
> 
> Mé obavě ne jedna nasvědčuje věc.
> 
> Tys chytrá od přírody, znalá oukladů, 
> 
> a trápí tě, že manžela jsi zbavena.
> 
> Též vyhrožuješ, jak mne jistá došla zvěst,
> 
> že ucítí i tchán i ženich s nevěstou
> 
> tvou ruku; té se stříci musím, dokud čas.
> 
> I lépe nyní na se uvalit tvůj hněv,
> 
> než obměkčit se dáti a pak naříkat.

**Medeia.:** Ach! ach!

> Ne poprvé teď, nýbrž často, Kreonte,
> 
> mně uškodila pověst má a velký žal
> 
> mi způsobila. Rozumný muž dítky své
> 
> dát nikdy nemá příliš cvičit v moudrosti. 
> 
> Neb nejen, že se nečinnost jim vytýká,
> 
> i občanův je stihá závist neblahá.
> 
> Neb hlupcům-li věc řekneš novou, rozumnou,
> 
> ne moudrým, nýbrž daremným se budeš zdát.
> 
> A vynikneš-li nad ty, kteří zvláštního 
> 
> mní něco vědět, budeš všechněm odporným.
> 
> Já sama s týmže potkala se osudem;
> 
> neb moudrá jsouc jsem v nenávisti u jedněch,
> 
> těm krotké zdám se mysli být, těm naopak,
> 
> a příkrá těm; a nejsem moudrá přespříliš. 
> 
> Ty pak se bojíš, že ti něčím ublížím?
> 
> Já nejsem s to – ó nestrachuj se, Kreonte! –
> 
> bych proti samovládcům prohřešila se.
> 
> Neb čím jsi ty mi ukřivdil? Tys dceru svou
> 
> vdal za toho, jenž líbil se ti. Manžela
> 
> však nenávidím; ty jsi jednal rozumně.
> 
> A proto přeju tobě, bys se dobře měl.
> 
> Jen žeňte se a buďte šťastni, v zemi té
> 
> však nechte mne; neb ač se křivda stala mně, 
> 
> chci mlčet, poddávajíc vám se, mocnějším.

**Kreon.:** Tvá lahodí řeč sluchu; mne však jímá strach, 

> že v duchu něco zlého kuješ proti mně; 
> 
> i méně tobě důvěřuju, než-li dřív. 
> 
> Neb ženy prchlé nebo muže zlostného 
> 
> snáz než-li tichošlápka možno stříci se.
> 
> Nuž kliď se rychle odtud! nemluv na plano! 
> 
> Neb pevnýť úmysl můj; není v moci tvé, 
> 
> bys zůstala zde, jsouc mně nejvýš protivná.

**Medeia.:** Tvých při kolenou, skrze dceru snoubenou – 

**Kreon.:** To plýtváš slovy! Nepřemluvíš nikdy mne.

**Medeia.:** Což chceš mne vyhnat? nechceš nic mých proseb 

> dbát? 

**Kreon.:** Vždyť nemiluju tebe více než rod svůj.

**Medeia.:** Ó vlasti! jak teď vroucně na tě spomínám! 

**Kreon.:** Mně v skutku kromě dětí vlast je nejdražší.

**Medeia.:** Ó žel! jak láska zhoubná lidem smrtelným!

**Kreon.:** Dle toho, jak je komu, trvám, souzeno.

**Medeia.:** Ó Zeve! Vzpomeň na původce strastí mých!

**Kreon.:** Pryč, šílená! a toho zbav mě soužení.

**Medeia.:** Já soužení mám, aniž toužím po novém.

**Kreon.:** Hned sluhy svými odtud odvesti tě dám.

**Medeia.:** Jen to ne! Snažně prosím tě, ó Kreonte –, 

**Kreon.:** Ty pokoje, ó ženo, nedáš, jak se zdá.

**Medeia.:** Já odejdu; ne za to jsem tě prosila.

**Kreon.:** Co dotíráš tak, aniž země opouštíš?

**Medeia.:** Jen jeden den mi dovol ještě zůstati, 

> a vypátrati způsob, kterak na cestu 
> 
> se dát, a dětem útulek, když otec sám 
> 
> nic nedbá, aby synům svým jej opatřil. 
> 
> Ó smiluj se! i ty jsi otec rodiny, 
> 
> i slušno, abys k dítkám mým byl laskavým. 
> 
> Ne o sebe, až na útěk se dám, mám strach, 
> 
> než jich mi líto, postižených neštěstím.

**Kreon.:** Má mysl není pánovitá; přemnohou

> jsem škodu pro svou shovívavost utrpěl. 
> 
> I nyní vím, že pochybím, ó ženštino,
> 
> a přece staň se tobě po vůli; však věz:
> 
> Dne nového-li tebe boží pochodeň
> 
> i děti spatří uvnitř hranic země té,
> 
> zemřeš! Ta slova neklamná jsem pověděl.
> 
> \[Však nyní jeden, třeba-li, tu zůstaň den;
> 
> neb nebojím se, že co spácháš hrozného.\]

(Odejde.)

**Chor.:** Ženo nešťastná!

> ó žel! běda tvých strastí velikých! 
> 
> kam se obrátíš? kde že přítele máš? 
> 
> zda která tebe zem, zda cizí tebe dům 
> 
> přijme ochranný? 
> 
> ó, jak tě u vír pohrom bezedný, Medeio, uvrh‘ nějaký bůh!

**Medeia.:** Strast se všech stran mne tísní, kdož to popřít 

> můž? Však že by byl juž všemu konec, nemnětež.
> 
> Teď tuhá šrůtka čeká novomanželů,
> 
> a nemalá těch svízel, kdo je snoubili.
> 
> Či myslíš, že bych lichotila Kreontu,
> 
> bych nehledala zisku? zrady nekula? 
> 
> I úst bych byla šetřila i rukou svých.
> 
> Tak daleko však dospěl jeho nerozum,
> 
> že, ačkoli moh‘ zvrátit moje záměry
> 
> a ze země mne vyhnat, tento ponechal
> 
> mně den, v němž ze svých nepřátel tři zahubím, 
> 
> i s dcerou otce, manžela pak zavraždíc.
> 
> I mnohé majíc pro ně smrti způsoby,
> 
> jsem na rozpacích, kterého se chopiti,
> 
> ó družky! zdaž mám podpálit dům nevěstin? 
> 
> či nabroušený v ňadra vraziti mám meč, 
> 
> v dům tiše vejdouc, kde se lože prostírá? 
> 
> Však jednoho se lekám: lapí-li mne pak, 
> 
> až překročím práh domu s chytrou nástrahou, 
> 
> svou smrtí budu nepřátelům na posměch. 
> 
> Jeť nejlíp přímou cestou jít, jíž nejvíce 
> 
> jsem znalá: jedem se světa je sprovodím. 
> 
> Budiž!
> 
> A což až zemrou? Které město přijme mne?
> 
> Kdo útočiště, bezpečného obydlí
> 
> mně dopřeje a spasí život cizinky?
> 
> Ach nikdo! Počkám tedy ještě krátký čas,
> 
> a zjeví-li se kdesi tvrz mi ochranná,
> 
> hned vraždu lstivě vykonám a v tichosti;
> 
> však mne-li bez pomoci osud vyhání,
> 
> byť život mne to stálo, meče chopím se
> 
> a zavraždím je s odvážností zuřivou.
> 
> Neb při Hekatě, mocné paní, kterou ctím
> 
> co nejvíce, vždy věrné spomocnici mé,
> 
> jež v koutech krbu mého sídlí: nikdo z nich
> 
> se nesmí, že mé ranil srdce, radovat.
> 
> Já trpký jim a děsný sňatek vystrojím,
> 
> i ztrpčím příbuzenství jim a útěk svůj.
> 
> Nuž chutě k dílu! nešetři svých umění,
> 
> ó Medeio! a chytře léčky vymýšlej.
> 
> Měj k hroznému se dílu! Teď jen srdnatost!
> 
> Což nevidíš, jak trpíš? Nesmíš utržit
> 
> si Sisyfovců, ženy Iasona smích,
> 
> ty, vznešeného otce, Slunce potomku!
> 
> Tys zkušená! – (k choru:) a nad to rodem ženy jsme,
> 
> sic neobratné ve šlechetném jednání,
> 
> však všeho zlého velechytré strůjkyně.
